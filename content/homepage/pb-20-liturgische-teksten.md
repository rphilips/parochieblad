---
title: "Liturgische teksten"
header_menu_title: "Teksten"
navigation_menu_title: "Teksten"
weight: 1001
header_menu: true
---

![Liturgische teksten](images/liturgische-teksten.jpg)




#### VAKANTIE = ANDERS LEVEN MET GOD ALS REISGENOOT
<br>
<figure><img src="images/pb-zon.jpg" alt=" Vakantie = anders leven © Kerknet" style="max-height: 500px; max-width: 500px;" /><figcaption> Vakantie = anders leven © Kerknet</figcaption></figure><br>
<br>
Vakantie is niet zomaar luieren, niets doen. Het is eerder 'anders' leven. Wie het hele jaar gewerkt heeft, zal er deugd aan hebben om op zijn of haar manier te genieten. 's Avonds een fietstochtje, omringd worden door de natuur, een ontspannend boek lezen of juist dat boek dat al lang onder het stof ligt. Wie in de stad woont zal met de kinderen meetrekken naar de vele speelpleintjes. Grootouders krijgen bezoek van hun kleinkinderen die ze eindelijk weer kunnen verwennen. Volwassenen en jongeren zetten zich vrijwillig in. Een stop onderweg aan een kabbelende rivier of bij een kapelletje. Bij regenweer is er kans voor een museumbezoek. Jongeren trekken met hun begeleiders op kamp en genieten van het spelen en het buiten leven. Vaak worden er op reis nieuwe dingen ontdekt. En wat misschien nog het meest fijn is in de vakantie is dat mama en papa samen met de kinderen tijd hebben voor elkaar. Rustig, op ieders ritme.<br>
<br>
Maar laten we vooral God ademen in de vakantie, laten we anders leven met God als reisgenoot. Of je er nu op uit trekt of thuis blijft, even afstand nemen van alle vaste verplichtingen en drukte doet je goed. Rust en stilte laat je het Goddelijke van het leven ervaren. Kunnen we nog verwonderd zijn om Gods schepping, kunnen we met verbazing kijken naar het vallen van de nacht, kunnen we nog tijd verdoen aan de rand van een beek, ...? Als dat zo is kijk en ervaar dan; je hart zal rust vinden en je laten kijken verder van jezelf. Dan zullen kleine en gewone dingen je nog kunnen raken. Je zal openbloeien en misschien gaan luisteren naar God achter dit alles. Je hoeft het daarom niet ver te zoeken. Je zal Hem vinden in de stilte van een kerkgebouw of bij elkaar, in Zijn woord dat me mogen horen, in het lezen van bezinnend boek, in een mooie zonsondergang, in een zachte bries, ... Het is inspirerend als we de adem van Gods Geest mogen voelen in een geluk dat alles omvat.<br>
<br>
<b>Aan alle lezers een Zalige vakantietijd gewenst.</b><br>
<b>Vanwege pastoor Guy en het parochieteam</b><br>
<br>
<br>
<br>





#### 24 JUNI: GEBOORTE VAN JOHANNES DE DOPER
<br>
<figure><img src="images/pb-joh.jpg" alt=" Johannes doopt Jezus © Dionysiusparochie" style="max-height: 500px; max-width: 500px;" /><figcaption> Johannes doopt Jezus © Dionysiusparochie</figcaption></figure><br>
<br>
Op deze dag herdenkt de Rooms-Katholieke kerk de geboorte van Johannes de Doper. Volgens het evangelie van Lucas was hij de zoon van de priester Zacharias en Elisabet, de nicht van Jezus' moeder Maria:<br>
<br>
Johannes de Doper was ten tijde van Jezus een boeteprediker in de woestijn van Juda. Hij doopte mensen met water om hen van zonden te reinigen. Hij was de eerste mens die Jezus aanwees als de Messias, de langverwachte redder van het volk van Israël. Daarom wordt hij de Voorloper van Christus genoemd.<br>
<br>
Johannes werd onthoofd op last van Herodes Antipas die hij van overspel met Herodias (een bekende vrouw uit de familie van de Herodianen) had beschuldigd. Herodes voelde zich beledigd en liet Johannes gevangen nemen. Hij had hem eigenlijk willen laten doden, maar hij durfde dat niet, bang dat het volk dan in opstand zou komen. Toen de dochter van Herodias op een dag de koning door haar verleidelijke dans had vermaakt, vroeg Herodes Antipas hoe hij haar zou kunnen belonen. Door haar moeder opgestookt, zei ze: "Geef mij hier op een schotel het hoofd van Johannes de Doper." De koning werd bedroefd, maar vanwege zijn eed en omwille van zijn gasten gaf hij het bevel om het haar te geven. En hij liet Johannes in de gevangenis onthoofden. Zijn hoofd werd op een schotel gebracht en aan het meisje gegeven, en zij bracht het naar haar moeder. Zijn leerlingen kwamen het lijk halen en ze begroeven het, en ze gingen Jezus op de hoogte stellen. Toen Jezus dat hoorde, week Hij met een boot uit naar een eenzame plaats om alleen te zijn (Mt 14: 8-13).<br>
<br>
<br>
<br>





#### 29 JUNI - FEEST VAN DE APOSTELEN PETRUS EN PAULUS
<br>
<b>Wie waren zij?</b><br>
<br>
PETRUS was een van de twaalf apostelen en heette oorspronkelijk Simon. Hij was de broer van Andreas en visser van beroep. Geboren in Betsaïda woonde hij ten tijde van zijn ontmoeting met Jezus in Kafarnaüm. Hij was gehuwd. Met Jacobus en Johannes behoorde hij tot de drie bevoorrechte leerlingen die getuigen mochten zijn van Jezus' glorie (de opwekking van Jaïrus' dochtertje, de gedaanteverandering op de berg Thabor) en van zijn vernedering in de hof van Olijven. Petrus verloochende daar Jezus tot driemaal toe. Toch gaf de verrezen Heer hem de opdracht zijn schapen te weiden. Hij kreeg daarmee de functie van "Rots" toegezegd waarop de gelovige gemeenschap moet gefundeerd zijn. Uit de Handelingen van de Apostelen blijkt ook duidelijk dat hij de leiding van de vroege kerk op zich nam. Net als Paulus verbleef Petrus in Rome. Hij stierf er de marteldood, volgens de overlevering de kruisdood tijdens de vervolging door keizer Nero (64-67 na Christus).<br>
<br>
PAULUS, wiens Joodse naam Saul was, werd in Tarsus (Zuid-Oost Turkije) geboren. Paulus heeft aanvankelijk het christendom hartgrondig verfoeid en vervolgd. Maar op weg naar Damascus voelde hij zich door de genade van God gegrepen; daar verscheen hem, zoals hij het later zou uitdrukken, de Heer, die hem riep tot het geloof en het apostelschap onder de "heidenvolken". Deze belangrijke ommekeer had plaats enkele jaren na de dood van Jezus. Paulus ondernam drie grote missiereizen. Kort voor het jaar 50 nam hij ook deel aan het apostelconcilie van Jeruzalem, waar Paulus' zending onder de heidenen officieel werd erkend. Omstreeks Pinksteren in het jaar 56 werd hij te Jeruzalem door de Romeinen gearresteerd en twee jaar te Caesarea gevangen gehouden. Na een beroep op de keizer werd hij naar Rome overgebracht waar hij nog twee jaar in gevangenschap doorbracht en onder keizer Nero de marteldood stierf.<br>
<br>
<figure><img src="images/pb-pp.jpg" alt=" Petrus en Paulus © Priorij Thabor" style="max-height: 500px; max-width: 500px;" /><figcaption> Petrus en Paulus © Priorij Thabor</figcaption></figure><br>
<br>
<br>
<br>





#### VAKANTIEWENS
<br>
<i>Ik wens je toe wat velen niet hebben: tijd.</i><br>
<i>Ik wens je tijd</i><br>
<i>om verheugd te zijn, en te lachen,</i><br>
<i>en wanneer het je past,</i><br>
<i>daar iets mee te doen.</i><br>
<br>
<i>Ik wens je tijd voor jouw doen en denken,</i><br>
<i>niet voor jezelf alleen</i><br>
<i>maar ook om te geven en uit te stralen.</i><br>
<i>Ik wens je tijd,</i><br>
<i>niet tot haasten en lopen</i><br>
<i>maar tijd voor rust en gemoed.</i><br>
<br>
<i>Ik wens dat Hij bij jou mag blijven</i><br>
<i>als tijd voor verwondering,</i><br>
<i>voor vertrouwen</i><br>
<i>in plaats van tijd om naar de klok te kijken.</i><br>
<br>
<i>Ik wens je tijd</i><br>
<i>om naar de schepping te kijken,</i><br>
<i>en tijd om te groeien ...</i><br>
<br>
<i>Ik wens je tijd</i><br>
<i>om opnieuw te hopen en te beminnen,</i><br>
<i>want uitstel van die tijd heeft geen zin.</i><br>
<i>Ik wens je tijd om weer jezelf te vinden,</i><br>
<i>en elke dag, elk uur</i><br>
<i>als een geschenk te ervaren.</i><br>
<i>Ik wens je tijd om te leven, ten volle</i><br>
<i>en er een deugddoende</i><br>
<i>en zinrijke vakantie van te maken!</i><br>
<br>
(Ellen Vanduynslager)<br>
<br>
<br>
<br>


