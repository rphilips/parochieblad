---
title: "(Inter)Parochiaal nieuws"
header_menu_title: "(Inter)Parochiaal nieuws"
navigation_menu_title: "(Inter)Parochiaal nieuws"
weight: 1001
header_menu: true
---

![(Inter)Parochiaal nieuws](images/nieuws-uit-de-parochie.jpg)




#### GAVERE: KAPELLEKESWANDELING VOOR DE BEWONERS WZC MARIAHUIS
<br>
<figure><img src="images/pb-neo.jpg" alt=" Kapellekestocht WZC 1 © Margot" style="max-height: 500px; max-width: 500px;" /><figcaption> Kapellekestocht WZC 1 © Margot</figcaption></figure><br>
<br>
<figure><img src="images/pb-via.jpg" alt=" Kapellekestocht WZC 2 © Margot" style="max-height: 500px; max-width: 500px;" /><figcaption> Kapellekestocht WZC 2 © Margot</figcaption></figure><br>
<br>
<figure><img src="images/pb-ubi.jpg" alt=" Kapellekestocht WZC 3 © Margot" style="max-height: 500px; max-width: 500px;" /><figcaption> Kapellekestocht WZC 3 © Margot</figcaption></figure><br>
<br>
Meimaand, Mariamaand, wat betekent dit nog? Voor sommigen behoort die periode tot hun kindertijd, bij anderen roept dit vraagtekens op "Wat vraag je mij nu?", maar gelukkig voor heel veel gelovigen heeft Moeder Maria nog een plaats in hun leven. Het is heel opvallend dat in talrijke bewonerskamers van het WZC Mariahuis nog een Mariabeeldje prijkt wat erop wijst dat Maria nog steeds aanwezig blijft in hun leven.<br>
<br>
Waarom spreekt Maria nog zovelen aan? In die bijbelse figuur erkennen zij Haar als de Moeder van Jezus maar ook als verbindingspersoon met haar Zoon en aan wie we al onze zorgen en verlangens mogen toevertrouwen.<br>
<br>
In talrijke Vlaamse dorpen vind je her en der nog Mariakapelletjes. Een rustplaats voor een kort gebedje of om een kaarsje te branden of een lied te zingen. Een veilige plaats om aan Maria alle uitgesproken of in het hart geborgen intenties toe te vertrouwen.<br>
<br>
De weerman had dinsdag <b>28 mei</b> weer eens gelijk: in de voormiddag zonnig en in de namiddag regen maar niets kon de bewoners tegenhouden. De geplande route werd geschrapt en enkel het bezoek in de kerk werd behouden. Onder leiding van het pastorale team en met de medewerking van personeel, vrijwilligers en familie konden de bewoners toch even bij Maria zijn. Met enkele gebeden en Marialiederen voelden zij Haar heel dichtbij. Een glimlach naar Haar beeltenis, een gebedje prevelen of een kruisteken slaan om Maria te groeten betekende zoveel voor hen.<br>
<br>
De namiddag werd besloten in de refter van het WZC met een pannenkoek en een warme koffie. Ondanks de regen zeker vatbaar voor herhaling en hopelijk bij beter weer<br>
<br>
<br>
<br>





#### JUNI - MAAND VAN HET HEILIG HART VAN JEZUS
<br>
<figure><img src="images/pb-sui.jpg" alt=" Heilig hart van Jezus © Kerknet" style="max-height: 500px; max-width: 500px;" /><figcaption> Heilig hart van Jezus © Kerknet</figcaption></figure><br>
<br>
Zoals mei de "Mariamaand" wordt genoemd, zo wordt juni van oudsher in de katholieke kerk toegewijd aan het Heilig Hart van Jezus. Het Hoogfeest van het Heilig Hart wordt gevierd op de derde vrijdag na Pinksteren (dit jaar op <b>7 juni</b>). Dat het feest op een vrijdag wordt gevierd is een duidelijke verwijzing naar Goede Vrijdag. Het geeft zo de band aan met de herdenking van Jezus' lijden en sterven.<br>
<br>
Naar het hart wordt verwezen als je van iemand houdt. Het hart is vaak gelijk aan liefde. God heeft Zijn grote liefde aan ons getoond door Zijn Zoon, Jezus, te sturen, die voor ons gestorven is aan het kruis. Jezus staat veelal afgebeeld omringd door vlammen. Zij symboliseren het hart van Jezus dat overvloeit van liefde voor de mensen en roept op om die grote liefde te verspreiden over de hele wereld. Paus Pius IX schreef in 1856 het feest voor heel de katholieke kerk voor. Velen onder ons herinneren zich beslist nog de Heilig Hartprocessies die overal te lande werden georganiseerd onder impuls van de Heilig Hartbonden.<br>
<br>
Naast het hoogfeest van het Heilig Hart van Jezus zijn er nog meer feesten die in die periode gevierd worden. Denk aan Sacramentsdag (donderdag <b>30 mei</b>). Op dit feest wordt gevierd dat Jezus Christus zichzelf onder de gedaante van brood en wijn heeft gegeven en altijd onder de mensen wil blijven. Verder zijn er ook de hoogfeesten van de geboorte van Johannes de Doper (<b>24 juni</b>) en de heilige apostelen Petrus en Paulus (<b>29 juni</b>).<br>
<br>
<b>Bezinning</b><br>
<br>
<i>Ik hou van je - zegt God.</i><br>
<i>Ik heb het je al vaak verteld,</i><br>
<i>maar Ik kan er gewoonweg</i><br>
<i>niet over zwijgen,</i><br>
<i>zo kostbaar ben je voor Mij.</i><br>
<i>Ik heb er alles voor over</i><br>
<i>om een stukje van Mijn liefde</i><br>
<i>aan jou te kunnen geven,</i><br>
<i>en Ik hoop en bid</i><br>
<i>dat jij ook van Mij wilt houden,</i><br>
<i>met heel je hart.</i><br>
<i>Misschien zal je omgeving</i><br>
<i>je verbondenheid met Mij</i><br>
<i>niet begrijpen,</i><br>
<i>maar weet dan</i><br>
<i>dat Mijn vriendschap voor jou</i><br>
<i>elke storm zal trotseren</i><br>
<i>en dat mijn tederheid</i><br>
<i>mooier is dan de prachtigste parel.</i><br>
<i>uit: Erwin Roosen, "Een vuurwerk van tederheid"</i><br>
<br>
<br>
<br>





#### BEDEVAART NAAR HALLE
<br>
<figure><img src="images/pb-sed.jpg" alt=" Hallebedevaarders staan vertrekkensklaar © Greta Peil" style="max-height: 500px; max-width: 500px;" /><figcaption> Hallebedevaarders staan vertrekkensklaar © Greta Peil</figcaption></figure><br>
<br>
<figure><img src="images/pb-vel.jpg" alt=" Groepsfoto bij de bedevaartskaars © Greta Peil" style="max-height: 500px; max-width: 500px;" /><figcaption> Groepsfoto bij de bedevaartskaars © Greta Peil</figcaption></figure><br>
<br>
Zaterdagmorgen <b>18 mei</b> om 07.30 u. zijn er aan de kerk van Eke 4 moedige stappers vertrokken op bedevaart naar de zwarte Onze Lieve Vrouw van Halle. Ze werden uitgezwaaid door familie en vrienden.<br>
<br>
Deze traditie is begonnen in 1955. Sedertdien wordt er elk jaar vanuit Eke-NAZARETH, op de zaterdag van het feest van Pinksteren, gestapt naar Halle.<br>
<br>
De weersvoorspellingen zagen er echt niet schitterend uit, maar het bleef gelukkig de ganse dag droog.<br>
<br>
Na een flinke tocht van ongeveer 65 kilometer door het heuvelige Vlaamse landschap, kwamen onze mannen rond middernacht aan in de basiliek van Halle. De kandelaars stonden reeds klaar om de meegebrachte bedevaartskaarsen van Nazareth, maar ook die van Kuurne en Ename, te plaatsen en aan te steken. Een traditionele groepsfoto mocht hier uiteraard niet ontbreken.<br>
<br>
Op Pinksterzondag om 01.00 u., was er in de basiliek van Halle een plechtige eucharistieviering, voorgegaan door eredeken Raymond Decoster. In de voorbeden werd er o.a. gebeden voor Maria De Clercq die meer dan 40 maal te voet meegegaan is naar Halle (zie artikel verder in dit parochieblad).<br>
<br>
De basiliek van Halle was dit jaar prachtig en uitbundig versierd. Halle viert dit jaar namelijk 150 jaar kroning van de Onze Lieve Vrouw van Halle.<br>
<br>
<br>
<br>





#### BELANGRIJK NIEUWS UIT HET DEKENAAT
<br>
<b>PATRICK DERDE NIEUWE DEKEN VAN HET DEKENAAT DEINZE</b><br>
<br>
<figure><img src="images/pb-edo.jpg" alt=" Patrick Derde nieuwe deken © Dekenaat Deinze" style="max-height: 500px; max-width: 500px;" /><figcaption> Patrick Derde nieuwe deken © Dekenaat Deinze</figcaption></figure><br>
<br>
De redactie van het Parochieblad (Aalter) ging op interview bij de nieuwe deken.<br>
<br>
Na jaren deken te zijn van onze dekenij Deinze blijft Rudy pastoor van zijn parochies maar gaat het dekenschap naar de pastoor van Groot Aalter nl. Patrick Derde.<br>
<br>
<b>Allereerst: proficiat Patrick! Wat is dat juist, een "deken"? Kan je zijn functie en zijn taken omschrijven?</b><br>
Patrick: Een deken is de mens die de eenheid tussen de parochies van het dekenaat bewaakt en bevordert. Hij ondersteunt grensoverschrijdende initiatieven en staat in voor de permanente vorming van de parochieploegen.<br>
<br>
<b>Hoe word je deken?</b><br>
Patrick: Vroeger was dat een eenzijdige beslissing van de bisschop, maar nu is er een benoemingsraad, waar ook leken in zitten. De vroegere vicaris voor parochiepastoraal is nu vervangen door een leek: een bisschoppelijk gedelegeerde voor parochiepastoraal. Onze bisschop is niet zo top-down als de vorige, maar luistert echt naar iedereen. Hij is hierin een voorbeeld.<br>
<br>
<b>Je bent een erg vernieuwende pastoor. Was dat een pluspunt of minpunt voor het soms nogal traditionele instituut kerk om jou deken te maken?</b><br>
Patrick: Eigenlijk had ik dat vernieuwende al van in het begin in mij. De parochiepriesters van Wichelen waren zeer open-minded. En ik herinner mij hoe ik op school veel heb gehad aan twee godsdienstleerkrachten die mij steunden in mijn vernieuwingsdrang. Ik heb ook daarna altijd mensen rond mij gehad die dat aanmoedigden. Ik ervaar mijn drang naar vernieuwing als een pluspunt in mijn loopbaan. Ik ben heel blij dat mede daardoor een aantal opportuniteiten in mijn leven gekomen zijn. Ik heb eerst gestudeerd voor vormingswerker en dan voor theologisch werker. Ik heb 6 jaar halftijds mogen werken als vormingswerker, eerst bij Chiro, daarna bij de KAJ. De andere halftijdse baan had ik in het onderwijs. Ik heb dat lesgeven altijd heel graag gedaan en zou het zelfs ooit nog eens willen doen. Terwijl ik pastoor was in de Vlaamse Ardennen ben ik een master pastoraaltheologie en een master of arts gaan volgen. Ik heb daardoor veel brede inzichten gekregen en ook die sterken mij in mijn visie.<br>
<br>
<b>Je liturgie is heel vernieuwend en inspirerend. Je kiest vaak alternatieve teksten. Je volgt niet altijd de kerkelijke voorschriften.</b><br>
Patrick: Dat klopt, maar ook de pausen houden zich niet aan de kerkelijke liturgische regels. Kijk maar naar wat ze in de Goede Week doen. Ze wijken serieus af van de voorschriften. Ik verkeer dus in goed gezelschap.<br>
<br>
<b>Wanneer word je officieel aangesteld?</b><br>
Patrick: Op dinsdag <b>10 september</b> om 19.00 u. word ik in de hoofdkerk van Deinze aangesteld. Iedereen is welkom. Er zal nadien een frietje te stekken zijn!<br>
<br>
<b>En hoe moeten de mensen jou dan noemen?</b><br>
Patrick! Hoe anders? Die naam is mijn geboortecadeau en ik ben daar gelukkig mee. Mijn patroon is de Ierse heilige Sint Patrick en dat is mijn lievelingsheilige, omdat hij zo vernieuwend was. Hij was in de vijfde eeuw de eerste die de slavernij probeerde af te schaffen. Hij heeft het onderwijs vernieuwd. Wat een bewonderenswaardig voorbeeld. Ja, ik wil voortaan verder aangesproken worden als "Patrick".<br>
<br>
<b>Blijf je in Aalter wonen en werken?</b><br>
Patrick: Ja. Er zijn mensen die denken dat ik naar Deinze zal verhuizen, maar dat klopt niet. Ik blijf pastoor in Aalter en ik blijf ook in Aalter wonen. Er is geen regel die zegt dat een deken zijn standplaats moet hebben in wat vroeger de hoofdparochie van het dekenaat werd genoemd. Er is trouwens geen hoofdparochie meer in ons dekenaat. We gaan naar een gelijkwaardigheid van alle parochies. Zulte, Eke-Gavere-Nazareth, Aalter, De Pinte en Deinze zijn even belangrijk. De pastorie van Aalter wordt daardoor vanaf mijn officiële aanstelling de dekenij van Deinze.<br>
<br>
<b>Je hebt al de verantwoordelijkheid over 8 kerkplekken. Dat is een zware opdracht die het uiterste vraagt van jou. Kan je het werk als deken er nog bij nemen?</b><br>
Patrick: Ja, dat zal lukken, maar niet zonder de hulp van mensen die een stukje van de verantwoordelijkheid overnemen voor hun eigen kerkgemeenschap. Ik zal nog meer een beroep doen op vrijwilligers om alles draaiende te houden.<br>
<br>
<b>Welke gevolgen zal jouw aanstelling hebben voor de 8 kerkplekken van Aalter?</b><br>
Patrick: Geen grote gevolgen. Ik doe verder zoals ik bezig ben. Hier en daar zal ik wel wat meer moeten terugvallen op hulp en ondersteuning, maar ik denk dat het wel zal lukken. Kijk maar: op dit moment zijn alle kerken zeven dagen op zeven open en dat is een teken van hoge betrokkenheid. De vormselcatechese draait al vrij zelfstandig en dat is fijn. De eerste communiecatechese gaat dezelfde weg op. Ook dat is fijn. In de loop van volgend schooljaar wil ik ook een werkgroep rouwzorg opstarten die de uitvaarten deels van mij overneemt. En op maandag <b>27 mei</b> start een liturgische werkgroep. Ik ben heel blij met die positieve dynamiek.<br>
<br>
<b>Er zijn geen onderpastoors meer. Kan jij al die taken alleen blijven opnemen?</b><br>
Patrick: Dat zal nog eventjes lukken, maar op termijn zeker niet meer. Ik zal een of meerdere professionele assistenten nodig hebben.<br>
<br>
<b>Je bent één van de jongste priesters van het bisdom en je bent 60 jaar. Op termijn zullen er in Vlaanderen bij geen priesters meer zijn. Hoe zie jij dat evolueren in Aalter en in het dekenaat Deinze?</b><br>
Patrick: De kerk denkt voorlopig nog dat ze de parochies die zonder priester vallen zal sluiten en dat de gelovigen zich zullen verplaatsen naar de weinige kerkplekken waar er wel nog een priester is. Ik geloof daar niet zo in. Veel mensen kunnen die verplaatsing niet maken, zelfs als ze dat zouden willen. Maar veel mensen willen dat ook niet. Persoonlijk denk ik dat de enige oplossing erin bestaat dat er lokale teams ontstaan die samen zoeken hoe ze een spirituele, zingevende gemeenschap kunnen vormen zonder sacramenten. Voor de toediening van sacramenten zal wel nog altijd een priester vereist zijn. Maar samen een gelovige gemeenschap vormen is zoveel meer dan alleen het sacramentele. 'Waar twee of meer in mijn naam samenzijn, ben ik in hun midden', zegt Jezus. Hij is dus ook aanwezig als er geen priester bij is. Vieringen zullen over een aantal jaren anders zijn dan nu, maar God zal aanwezig blijven.<br>
<br>
<i>Dank je wel voor de fijne babbel, Patrick.</i><br>
<br>
<i>Patrick Graag gedaan.</i><br>
<br>
<b>NIEUWE ONDERPASTOOR IN DE H. MARIA MAGDALENAPAROCHIE DEINZE</b><br>
<br>
Goede morgen, vrienden.<br>
<br>
Ik mag u zeer vreugdevol en hoopvol nieuws meedelen. Deze morgen kregen wij de bevestiging: bisschop Lode benoemt per <b>1 juni</b> priester Romuald Atingbèton tot onderpastoor in onze H. Maria Magdalenaparochie in Deinze.<br>
<br>
<figure><img src="images/pb-ara.jpg" alt=" Romuald Atingbèton © Kerknet" style="max-height: 500px; max-width: 500px;" /><figcaption> Romuald Atingbèton © Kerknet</figcaption></figure><br>
<br>
Romuald is een jonge priester, hij is 34 jaar en werd in 2019 tot priester gewijd. Hij is geboren in Benin, een land in West-Afrika. Zijn studies in hoger onderwijs en universiteit volbracht hij in België (Brugge, Namen). Hij werkte reeds als priester voor het bisdom Namen in de parochie te Habay-la-Neuve en in het bedevaartsoord te Beauraing.Hij werkte ook kort in ons bisdom, en dat in de parochie te Erpe-Mere. Zijn vader is overleden, zijn mama en zus wonen in Benin. Zijn broer Pascal studeert in Louvain-la-Neuve en woont dus ook in België. Priester Romuald spreekt heel goed Nederlands, maar verfijnt zijn kennis en praktijk nog verder. Hij zal wonen in de vroegere rectorswoning van de Zusters van de H. Vincentius in de Meulenstraat te Deinze-Centrum.<br>
<br>
Ik mocht Romuald reeds een paar keer ontmoeten. Dat konden ook de parochieploeg en het pastoraal team. Romuald zal de volgende maanden kennismaken met onze grote en veelzijdige parochie en met de mensen die deze dragen en erin meewerken en meeleven. Hij zal ook kennismaken met onze mooie, ruime stad aan de Leie en het Schipdonkkanaal, met de dekenale ploeg, en met zoveel mensen...<br>
<br>
Wij zullen onderpastoor Romuald officieel en feestelijk verwelkomen in de zondagsviering van 10.30 u. in de Onze-Lieve-Vrouwekerk (Markt) op zondag <b>23 juni</b> e.k.<br>
<br>
Een bijzonder dankbare en hoopvolle groet,<br>
<br>
Rudy Van Acker<br>
Pastoor-moderator van de H. Maria Magdalenaparochie in Deinze<br>
<br>
<br>
<br>





#### VAKANTIEREGELING DRUKPERS HALEWIJN
<br>
<figure><img src="images/pb-hos.jpg" alt=" Vakantie © het Nieuwsblad" style="max-height: 500px; max-width: 500px;" /><figcaption> Vakantie © het Nieuwsblad</figcaption></figure><br>
<br>
<b>Wat betekent dit voor misintenties en mededelingen? Tegen wanneer moeten die uiterlijk doorgegeven worden aan de redactie?</b><br>
<br>
Een kort overzichtje.<br>
<br>
Nummer 23 is het nummer dat u vandaag in handen heeft.<br>
Nummer 24 en 25 verschijnen nog zoals gewoonlijk.<br>
<br>
<b>!!!! Nummer 26 verschijningsdatum 26 juni 2024</b><br>
bevat de intenties en mededelingen van <b>29 juni 2024</b> tot en met <b>19 juli 2024</b><br>
meedelen aan de redactie uiterlijk vrijdag <b>21 juni 2024</b><br>
<br>
Nummer 27 en 28 verschijnen niet<br>
<br>
<b>!!! Nummer 29 verschijningsdatum 17 juli 2024</b><br>
bevat de intenties en mededelingen van <b>20 juli 2024</b> tot en met <b>9 augustus 2024</b><br>
meedelen aan de redactie uiterlijk <b>27 juni 2024</b><br>
<br>
Nummer 30 en 31 verschijnen niet<br>
<br>
Nummer 32- verschijningsdatum <b>7 augustus</b> is terug volgens de gewone regeling<br>
<br>
<b>HOU ZEKER REKENING MET DEZE WIJZIGING!</b><br>
<br>
<br>
<br>





#### VADERDAG - ZONDAG 9 JUNI
<br>
<figure><img src="images/pb-tam.jpg" alt=" Vaderdag © Kerknet" style="max-height: 500px; max-width: 500px;" /><figcaption> Vaderdag © Kerknet</figcaption></figure><br>
<br>
Vaderdag wordt gevierd op de tweede zondag van juni. Op die feestdag worden alle papa&#39;s in<br>
de bloemetjes gezet als dank voor al het gewone en buitengewone van elke dag, voor zoveel<br>
manieren waarop zij Gods liefde vertolken.<br>
Vaderdag is ook een dag om vaders die rouwen om hun kind nabij te zijn, om het verborgen<br>
lijden van vaders mee te dragen in gebed. Of om vaders die er niet meer zijn te herdenken.<br>
Vaderdag is ook een dag om wie leeft met een onvervuld verlangen naar een kind attentvol<br>
nabij te zijn.<br>
<br>
<b>Bezinning</b><br>
<br>
<i>In het leven heb je soms muurtjes nodig,</i><br>
<i>muurtjes om tegenaan te leunen,</i><br>
<i>muurtjes ook die af en toe bescherming bieden.</i><br>
<i>Je redt het niet zonder hen.</i><br>
<i>Maar het is ook niet goed als er teveel zijn.</i><br>
<i>Want leven is meer dan alleen maar leunen.</i><br>
<i>Je moet telkens weer verder op je eigen benen.</i><br>
<i>Vaders zijn zo&#39;n kostbaar muurtje: </i><br>
<i>een muur waartegen je even kan leunen</i><br>
<i>vóór je eigen keuzes maakt,</i><br>
<i>nieuwe wegen gaat,</i><br>
<br>
<i>of een moeilijke beslissing moet nemen.</i><br>
<i>Het luisteren naar zijn raad,</i><br>
<i>helpt je weer op weg.</i><br>
<i>Een muur die je ook bescherming biedt</i><br>
<i>want je weet dat je toch weer kan opstaan,</i><br>
<i>als je je vergist,</i><br>
<i>als je struikelt of een verkeerde weg opgaat,</i><br>
<i>dank zij dat ene muurtje,</i><br>
<i>die steun en aanmoediging van je vader.</i><br>
<i>Gelukkig de mens die in het leven af en toe</i><br>
<i>kan leunen tegen zo&#39;n stevige en betrouwbare vadermuur.</i><br>
<i>(St. Corneliusparochie Ninove)</i><br>
<br>
<br>
<br>





#### SUCCES MET DE EXAMENS
<br>
<figure><img src="images/pb-mei.jpg" alt=" Succes © Kerknet" style="max-height: 500px; max-width: 500px;" /><figcaption> Succes © Kerknet</figcaption></figure><br>
<br>
Je dromen najagen met hard werken is de beste manier om ze uit te laten komen Je hoeft alleen maar in jezelf te geloven.<br>
<br>
<br>
<br>


