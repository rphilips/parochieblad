---
title: "Parochiaal nieuws"
header_menu_title: "Parochie"
navigation_menu_title: "Parochie"
weight: 1002
header_menu: true
---

![Parochiaal nieuws](images/nieuws-uit-de-parochie.jpg)




#### OVERLIJDEN
<br>
We namen in de kerk afscheid van:<br>
<br>
<i>Julia Matthys</i>, 88 j., weduwe Marcel Cortier, Eke<br>
<i>Jenny Van Simaey</i>, 88 j., weduwe Clément Nachtegaele, Nazareth<br>
<i>Adèle Galle</i>, 101 j., Nazareth<br>
<br>
<br>
<br>





#### HET IS WEER VAKANTIETIJD!
<br>
<figure><img src="images/pb-vak.jpg" alt=" Vakantie © Kerknet" style="max-height: 500px; max-width: 500px;" /><figcaption> Vakantie © Kerknet</figcaption></figure><br>
<br>
Juli en augustus, DE vakantiemaanden bij uitstek. Zeker voor mensen met schoolplichtige kinderen. De spanning rond examenuitslagen is geluwd. Voor de enen is alles goed afgelopen, voor anderen wacht er nog wat werk met vakantieopdrachten of herkansingen. Ook volwassenen hebben toegeleefd naar het moment. Sommigen dromen er van uren op het strand te kunnen liggen of van het verkennen van onbekende streken. Of wordt de vakantieperiode dan toch maar gebruikt om de noodzakelijke werken aan huis en tuin eindelijk uit te voeren?<br>
<br>
Zijn er in het evangelie ook sporen te vinden dat Jezus op vakantie ging? Vond Hij dat zijn volgelingen ook op vakantie moesten gaan of was Hij er misschien wel helemaal tegen? Inderdaad, Jezus heeft niet letterlijk gesproken over het wel of niet op vakantie gaan. Wat niet verwonderlijk was. Het woord zelf bestond nog niet. In het evangelie volgens Marcus (6,30-32) beschrijft de evangelist dat de apostelen na een zending terug bij Jezus komen en dat ze Hem alles vertellen wat ze gedaan hadden en hoe ze onderricht gegeven hadden. Waarop Jezus antwoordde: "Ga nu maar naar een eenzame plaats om alleen te zijn en wat uit te rusten." De houding van Jezus wijst er op dat Hij zeer goed beseft dat na een ernstige inspanning ook recuperatie moet volgen. Als we het evangelieverhaal verder lezen zien we dat er van die rust ditmaal niet veel in huis komt. Vele mensen die Jezus en zijn apostelen gehoord hadden bleven hen volgen. Ze wisten waar ze gingen uitrusten met als gevolg dat de berghelling al vol met volk zat toen zij er aan kwamen . Tweeduizend jaar geleden waren er geen "broodjeszaken". De mensen echter hadden honger. En daar deed, volgens Marcus, Jezus zijn eerste broodvermenigvuldiging. Mensen die toen, te voet, op weg gingen hadden dikwijls mondvoorraad bij. Zou het kunnen zijn dat Jezus de mensen zo ver heeft gekregen dat wie brood bij had het deelde met de anderen? Uit het verslag van Marcus blijkt duidelijk dat Jezus heel goed beseft hoe belangrijk het is om je in het leven helemaal in te zetten, te werken, het beste van jezelf te geven (thuis, in familie, in je beroep, in vrijwilligerswerk en noem maar op) maar ook regelmatig jezelf rust te gunnen. Zonder rust, zonder voldoende eten en drinken begeef je het vroeg of laat.<br>
<br>
Het is geen toeval dat er in onze hectische wereld van vandaag zoveel gesproken en geschreven wordt over "burn out" en "depressie". Machines draaien vierentwintig uur per dag, 365 dagen per jaar, maar mensen zijn geen machines. Zondagsrust is een begrip dat de wereld uit moet. Een zondag moet ook geld op brengen. Ja, zonder geld kan een mens niet leven, maar met alleen maar geld ook niet. En dan zijn er mensen die er onder door gaan. Hun lichaam en geest zijn zo vermoeid dat ze niet zien dat de stoplichten op rood staan. En op een dag zitten ze dan vast. Elke mens is het aan zichzelf en aan de wereld verplicht om voldoende te rusten en zorg te dragen voor zijn lichaam. Vanuit die momenten kan je er dan weer ten volle tegenaan gaan.<br>
<br>
En zo blijkt het nog maar eens dat de boodschap van het evangelie nog bijlange niet ouderwets en voorbijgestreefd is. Ook al wilden de Heer en zijn apostelen zeker die boodschap uitdragen naar de ganse wereld, toch gunden ze zichzelf wel op tijd wat rust.<br>
<br>
Bij het op vakantie gaan denken velen meestal aan op reis gaan en weg gaan, en dat kan het ook zijn maar zo hoeft het ook niet te zijn. Ga eens weg uit de drukte van iedere dag en kijk ook eens waar je mee bezig bent. Loskomen uit vast geroeste gewoonten kan al wonderen doen. Op een beetje afstand van de drukte kun je ook inzien wat echt belangrijk is.<br>
<br>
Een echt zalige vakantie is het als je zelf voelt dat je naar de wortels van het leven hebt gekeken, dat je een beter mens bent geworden zodat je vanuit die rust, stilte en bezinning weer verder kan.<br>
<br>
<b>BEZINNING - VAKANTIE OM DANKBAAR VOOR TE ZIJN</b><br>
<br>
<i>Doe ons dankbaar zijn, God,</i><br>
<i>want vakantie mogen nemen is een gunst.</i><br>
<i>Wij behoren tot de gelukkigen die daarin mogen delen.</i><br>
<i>En we weten het, ons verlangen is soms veeleisend,</i><br>
<i>onze grillen maken ons zelfs wispelturig</i><br>
<i>wanneer de zon wegblijft of de regen ons humeur beïnvloedt.</i><br>
<i>De wereld draait maar door en het leven gaat verder: </i><br>
<i>kinderen sterven van honger, bossen gaan op in de vlammen</i><br>
<i>en legers en rebellen raken met elkaar slaags.</i><br>
<i>Vakantie is voor velen onbestaand,</i><br>
<i>overleven is eerst aan de orde.</i><br>
<i>Maak ons dankbaar bij het geluk van onze vakantiedagen,</i><br>
<i>voor de overvloed aan zoveel geboden kansen.</i><br>
<i>Laat ons af en toe eens stilvallen en ontdekken</i><br>
<i>dat het zaad zijn kiemkracht bewaart en vruchten voortbrengt,</i><br>
<i>dat na een donkere dag, de zon haar stralingskracht niet verliest.</i><br>
<i>Doe ons met open handen iedereen tegemoet gaan</i><br>
<i>die nood heeft aan een goed woord of een stimulans van hoop.</i><br>
<i>Rust ons toe met veel levensenergie om het vol te houden</i><br>
<i>wanneer de dagelijkse sleur ons dreigt te verslappen</i><br>
<i>en de moed ontbreekt om door te gaan.</i><br>
<i>Blijf Gij de inspirerende bron</i><br>
<i>waar wij terecht kunnen en ons gedragen weten,</i><br>
<i>en telkens opnieuw de veerkracht vinden</i><br>
<i>om onze dankbaarheid te laten rusten</i><br>
<i>in de open handen waarmee Gij ons toerust,</i><br>
<i>elke dag, ook vandaag, altijd.</i><br>
<i>Amen.</i><br>
<br>
(naar M.D.H. in digitale gebedenbundel Don Bosco Vlaanderen 2005)<br>
<br>
<br>
<br>





#### JE WORDT MOOIER ALS JE GLIMLACH
<br>
<figure><img src="images/pb-glim.jpg" alt=" Glimlach © Pinterest" style="max-height: 500px; max-width: 500px;" /><figcaption> Glimlach © Pinterest</figcaption></figure><br>
<br>
<i>Heel veel mensen geven geld uit om 'mooi'</i><br>
<i>en 'aantrekkelijk' te zijn.</i><br>
<i>Probeer eens een nieuwe methode,</i><br>
<i>een methode die niets kost en zeer efficiënt is: de glimlach!</i><br>
<i>Deze methode begint in het hart van de mens.</i><br>
<i>Het gaat om de glimlach, die groeit uit de diepe vrede</i><br>
<i>en de innige vreugde van een goed hart.</i><br>
<i>Deze glimlach maakt eenieder van ons 'mooi'!</i><br>
<i>Begin elke dag met een vrolijk gezicht.</i><br>
<i>Doe moeite want er is een wisselwerking</i><br>
<i>tussen je gezicht en je hart.</i><br>
<i>Als er zon is in je hart, krijg je een zonnig gezicht</i><br>
<i>en alles wordt anders.</i><br>
<i>Je wordt niet meer zo moe van je werk.</i><br>
<i>Je geniet meer van de goede en schone kanten van het leven.</i><br>
<i>Je bent sterker in tegenslagen. Je mildert het lijden.</i><br>
<i>Zieken worden opgemonterd, anderen krijgen nieuwe moed.</i><br>
<i>Veel mensen danken hun morele redding aan een vriendelijk gezicht</i><br>
<i>en een vriendelijk woord.</i><br>
<b>Zet de glimlach voortaan op je dagelijks menu!</b><br>
<b>Vakantie, de uitgelezen tijd om te beginnen!.</b><br>
<br>
<br>
<br>





#### 8 & 9 JULI 2023: SINT-MARTINUSOMMEGANGEN IN ASPER ZIJN TERUG
<br>
<figure><img src="images/pb-raam.jpg" alt=" Raamaffiche © J. Tijtgat" style="max-height: 500px; max-width: 500px;" /><figcaption> Raamaffiche © J. Tijtgat</figcaption></figure><br>
<br>
De traditie van ommegangen - in meerdere dorpen in de Vlaamse Ardennen - is overeind gebleven dankzij de inzet van veel plaatselijke enthousiastelingen. Een stuk immaterieel religieus erfgoed. Ook zo in Asper, waar een kleine werkgroep de traditie levend(ig) wil houden. Het vraagt anno 2023 misschien enig doorzettingsvermogen om de Sint-Martinusommegangen in ere te houden. Maar voor vele Asperlingen is het een niet te missen jaarlijks terugkerende afspraak.<br>
<br>
Op zaterdag <b>8 juli 2023</b> vertrekken de ruiters en bedevaarders om 07.00 u. stipt aan de kerk van Asper voor de eeuwenoude ommegang. Een tocht langs de grenzen van de parochie is dus meteen een fikse ochtendwandeling. Op het parkoers zijn de veldkapellen door de omwonenden versierd en voor menig venster trekt een afbeelding van Sint Martinus de aandacht van de voorbijtrekkende groep. Dat de ommegang voor de gehele parochie betekenisvol is, blijkt ook uit de aanwezigheid van de verenigingsvlaggen aan de Martinuskapel op de Stationswijk. Wie de volledige tocht meemaakt en na een paar uur stappen terug bij de kerk aankomt, voelt niet zozeer vermoeidheid maar vooral voldoening de volledige ommegang 'gedaan' te hebben! Meteen een oproep aan alle sportieve en andere medeparochianen. Elk jaar mogen wij nieuwe deelnemers begroeten: ben jij er dit jaar ook bij?<br>
<br>
Op zondag <b>9 juli 2023</b> geven de plaatselijke ruiters en hun vrienden uit naburige gemeentes kleur aan de feestelijke ommegang. Rond 16.00 u. komen de ruiters, begeleid door de plaatselijke Sint-Ceciliafanfare, aan in de dorpskern. De eindparade van de verschillende ruiters en koetsiers rond de kerk, is voor velen een schouwspel dat kan bekoren. Ook voor jou?<br>
<br>
<b>Martinus met kapellen</b><br>
Het woord kapel is afgeleid van het Latijnse cappa (= mantel of cape), verkleinwoord capella en verwijst naar de mantel van Sint Martinus, bisschop van Tours (316-397). Martinus houwde in zijn periode als Romeins officier zijn rode mantel in twee gelijke delen en gaf een halve mantel weg aan een arme bedelaar die zijn pad kruiste bij de stadspoort van Amiens. Omdat de mantel deels eigendom was van Rome, de 'werkgever' van Martinus, kon hij slechts zijn eigen helft weggeven. Volgens de legende was de bedelaar een verschijning van Jezus en zit hier een verwijzing naar Mattheus 25;36 in: "Ik was naakt en gij hebt Mij gekleed". Het tafereel wordt mooi gebracht onder vorm van een waardevol houten beeld dat vooraan in de kerk van Asper een prominente plaats heeft.<br>
<br>
De weggeschonken halve mantel werd als een relikwie beschouwd en de ruimte waarin de mantel werd bewaard ging capella of kapel heten. Vanaf de 7e eeuw werd kapel een naam voor een (klein) bedehuis.<br>
<br>
Onze Germaanse voorouders vereerden Wodan en andere goden in bijzondere bomen in het woud. Toen de eerste christen geloofsverkondigers in onze contreien aankwamen, hakten ze deze bomen in hun grote bekeringsijver om. Tot grote woede dikwijls van de plaatselijke bevolking. Gregorius de Grote, paus van 590 tot 605, was zeer pragmatisch aangelegd en wist de oude gewoonte te verzoenen met de nieuwe devotie. Hij liet aan de bomen nissen met beelden van heiligen hangen, zodat de verering van de bomen veranderde in een heiligenverering. Zo'n houten nissen aan de bomen noemt men eveneens kapellen.<br>
<br>
<br>
<br>





#### CHRISTIANA-DOMEIN DIKKELVENNE 29-30 JULI 2023
<br>
<figure><img src="images/pb-dv.jpg" alt=" feestweekend op het Christiana-domein te Dikkelvenne © Chris Jungbluth" style="max-height: 500px; max-width: 500px;" /><figcaption> feestweekend op het Christiana-domein te Dikkelvenne © Chris Jungbluth</figcaption></figure><br>
<br>
Dit jaar wordt het 29 en <b>30 juli</b> een speciaal feestweekend op het Christiana-domein te Dikkelvenne .<br>
<br>
Het begint op zaterdag <b>29 juli</b>, dan stelt de Provincie Oost-Vlaanderen op het Christiana-domein hun nieuwste Erfgoedsprokkel 'Bronnendorp Dikkelvenne (Gavere) voor.<br>
De zogenoemde 'erfgoedsprokkels' geven een bloemlezing over waardevolle gebouwen, historische sites of periodes uit de geschiedenis die voor een gemeente of regio belangrijke sporen nalieten. De erfgoedsprokkels zijn toegankelijke brochures, echte gidsen met foto's, een plattegrond en/of wandelparcours zodat alle interessante weetjes van een gebouw of plaats aan bod komen. Bedoeling is zo verborgen parels in de provincie (zoals de Christiana-site) te laten ontdekken en waarderen door een groter publiek. De coördinatie gebeurt door Nele De Cocker en Martine Pieteraerens van Dienst Erfgoed & Erfgoedsites - dienst Erfgoed Provincie Oost-Vlaanderen (Anneke Lippens, directeur- Jo Rombouts, diensthoofd).<br>
<br>
<b>2023 is voor het Christiana-domein een bijzonder jaar.</b><br>
<br>
De kapel is zopas binnenin mooi opgeknapt in de oorspronkelijke kleuren. Het oude altaar is terug tevoorschijn gebracht.<br>
<br>
In 1622 was de toenmalige oude kerk op de Rotse verwoest, in 1623 (400 jaar geleden) was een nieuwe kerk op Hof au Court (de Rotse) een feit. In 1823 (200 jaar geleden) werd pastoor Leonardus Van Kerckhove in Dikkelvenne benoemd, de pastoor die de huidige kerk liet bouwen, ooit de Madonna van Jan van Eyck verkocht, en de broederschap van Christiana en Hilduardus hernieuwde.In 1893 (130 jaar geleden) werd de kapel gebouwd.In 1913 (110 jaar geleden) werd de Christiana-fontein geplaatst.<br>
<br>
Een goed moment zodus om het Gavers-Dikkelvens erfgoed toeristisch in de kijker te plaatsen en wat meer provinciale bekendheid te geven. In dit speciaal jaar zal dan ook het bijzondere eeuwenoude Christiana-beeld (hout-polychromie 16de eeuw) worden gerestaureerd.<br>
<br>
<b>Agenda:</b><br>
<br>
Zaterdag <b>29 juli</b> om 11.00 u. voorstelling erfgoedsprokkel om 15.00 u. gegidste erfgoed-wandelingen.<br>
Zondag <b>30 juli</b> om 15.00 u. Jaarlijkse Christiana-viering in open lucht met muzikale omlijsting door Conny en Saskia van Klanklichaam<br>
<br>
<br>
<br>





#### DE VAKANTIE STAAT WELDRA VOOR DE DEUR
<br>
<figure><img src="images/pb-kom.jpg" alt=" Komkommertijd © Plus magazine" style="max-height: 500px; max-width: 500px;" /><figcaption> Komkommertijd © Plus magazine</figcaption></figure><br>
<br>
Ook de drukkerij Halewijn neemt verlof. Wat betekent dit voor misintenties en mededelingen? Tegen wanneer moeten die uiterlijk doorgegeven worden aan de redactie?<br>
<br>
Een kort overzichtje.<br>
<br>
<b>Nummer 26</b> is het nummer dat u vandaag in handen heeft.<br>
bevat de intenties en mededelingen van <b>1 juli 2023</b> tot en met <b>21 juli 2023</b><br>
<br>
<b>Nummer 27 en 28</b> verschijnen niet<br>
<br>
<b>Nummer 29</b> verschijningsdatum <b>19 juli 2023</b><br>
bevat de intenties en mededelingen van <b>22 juli 2023</b> tot en met <b>11 augustus 2023</b><br>
meedelen aan de redactie uiterlijk <b>30 juni 2023</b><br>
<br>
<b>Nummer 30 en 31</b> verschijnen niet<br>
<br>
<b>Nummer 32</b> is terug volgens de gewone regeling<br>
<br>
HOU ZEKER REKENING MET DEZE WIJZIGING!<br>
<br>
<br>
<br>





#### MIS IN HET GENTS DOOR ONZE PASTOOR
<br>
<figure><img src="images/pb-gf1.jpg" alt=" © Guy Claus" style="max-height: 500px; max-width: 500px;" /><figcaption> © Guy Claus</figcaption></figure><br>
<figure><img src="images/pb-gf2.jpg" alt=" © Guy Claus" style="max-height: 500px; max-width: 500px;" /><figcaption> © Guy Claus</figcaption></figure><br>
<figure><img src="images/pb-gf3.jpg" alt=" © Guy Claus" style="max-height: 500px; max-width: 500px;" /><figcaption> © Guy Claus</figcaption></figure><br>
<br>
Ter gelegenheid van de Gentse feesten gaat Guy - naar jaarlijkse gewoonte - een eucharistieviering voor in het (plat) Gents.<br>
<br>
Allen naar de St.-Jacobskerk op <b>16 juli</b> om 18.30 u.<br>
<br>
<br>
<br>





#### BEDEVAART NAAR BANNEUX
<br>
<figure><img src="images/pb-ban.jpg" alt=" Bedevaart naar Banneux © Marc Perseyn" style="max-height: 500px; max-width: 500px;" /><figcaption> Bedevaart naar Banneux © Marc Perseyn</figcaption></figure><br>
<br>
De Mariabedevaartplaats van Banneux op ongeveer 20 kilometer van Luik, daar is het dat 90 jaar geleden Maria acht keer verscheen aan een meisje van 11 jaar, Mariette Beco. We gaan dit jaar op zondag <b>20 augustus 2023</b> naar Banneux.<br>
<br>
Met zegenende handen staat de 'Maagd der Armen' in Banneux de mensen op te wachten.<br>
Jaarlijks trekken zo'n 500.000 pelgrims naar haar toe. In een park met kapellen en gebedsplaatsen is er voor eenieder ruimte om zich alleen in stilte of samen met een groep in gebed terug te trekken.<br>
De Maagd Maria verscheen in 1933 aan Mariette Beco en vroeg daarbij om de bouw van een kapel. Die werd nog in 1933 gebouwd op de plaats van de verschijningen. Later werd er ook een basiliek gebouwd.<br>
In Banneux is ook een geneeskrachtige bron die Maria aan Mariette toonde.<br>
Elke dag kunnen pelgrims in Banneux terecht voor een H. Mis, ziekenzegening, stille aanbidding, biecht en het rozenkransgebed.<br>
Ook vanuit onze parochies Nazareth-Eke-Gavere-Asper, De Pinte, St-Martens-Latem, Kruisem, Oudenaarde, Aalter en Deinze trekken er gelovigen naar Banneux.<br>
<br>
Dit jaar willen wij opnieuw met een autocar naar Banneux gaan.<br>
De bedevaart gaat door op zondag <b>20 augustus 2023</b>, voor een ganse dag. De prijs bedraagt 59 EUR en U kan dit storten op rekening <b>{{<icon class="fa fa-piggy-bank">}}&nbsp;BE34 7374 2122 7290</b>. De Betaling geldt als inschrijving. In de prijs in inbegrepen: het vervoer met een autocar, de fooi van de chauffeur, een warm middagmaal, soep, hoofdgerecht en dessert met water op tafel, ( andere dranken NIET inbegrepen) boekje met teksten van de bedevaart. Inschrijven tot uiterlijk <b>10 augustus</b>.<br>
<br>
<b>Inlichtingen te bekomen bij:</b><br>
<br>
Perseyn Marc, Oudenaardseheerweg 184, 9810 Nazareth Tel. 09/385.57.31 - 0475/ 61.20.62 of via mail: {{<icon class="fa fa-envelope">}}&nbsp;<a href="marc.perseyn@skynet.be">marc.perseyn@skynet.be</a><br>
Byn Annie, Markt 15/2001, 9890 Gavere Tel. {{<icon class="fa fa-phone">}}&nbsp;<a href="tel:093841978">09 384 19 78</a><br>
<br>
<br>
<br>


