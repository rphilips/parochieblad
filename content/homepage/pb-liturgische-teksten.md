---
title: "Liturgische teksten"
header_menu_title: "Teksten"
navigation_menu_title: "Teksten"
weight: 2
header_menu: true
---

![Liturgische teksten](images/liturgische-teksten.jpg)




#### MEIMAAND - MARIAMAAND
<br>
<figure><img src="images/pb-mariakapel.jpg" alt=" Mariakapelletje © C. Piens" style="max-height: 500px; max-width: 500px;" /><figcaption> Mariakapelletje © C. Piens</figcaption></figure><br>
<br>
Als je er op let, vind je toch nog kapelletjes met Mariabeeldjes! Soms is het een eenvoudig kastje aan een boom of een nis in een huisgevel. Soms is het een echt gebouwtje ergens op de hoek van twee straten. In de meimaand staan er hier en daar bloemen bij. Meimaand, Mariamaand... Wat zit daar achter? Wat is er zo bijzonder aan Maria? Waarom kom je haar beeld toch nog zo vaak tegen?<br>
<br>
Maria was de moeder van Jezus. Dat is zeker niet zo gemakkelijk geweest. Vanaf het begin heeft ze haar hart opengesteld voor God. Ze begreep misschien niet altijd precies wat er gebeurde, maar ze bleef trouw: aan God, aan haar zoon Jezus, aan de apostelen en eerste christenen later. Maria heeft 'ja' geantwoord op de vraag van God in haar leven. 'Ja, dit bijzondere kind mag in mijn leven komen. Ja, ik blijf geloven in de bijzondere roeping van mijn zoon Jezus, ook al doet het soms pijn om te zien wat Hij doet. Ja, ik blijf bij Hem ook als Hij sterft. Ja, ik geloof dat we samen zijn weg moeten gaan. Ja, ik wil alle mensen dicht bij Jezus, dicht bij God brengen.'<br>
<br>
Doorheen de eeuwen is Maria een voorbeeld geweest voor vele christenen. Willen we niet allemaal trouw zijn aan ons gegeven woord? Trouw aan de mensen rondom ons? Soms lukt dat, soms niet. Bij Maria vinden we steun om vol te houden, net zoals zij dat gedaan heeft. Maria kon zo leven omdat ze haar vertrouwen in God had gesteld. Door te kijken naar Maria leren mensen meer te vertrouwen op God in hun leven.<br>
<br>
Maria wordt bij christenen al eeuwenlang vereerd. Zij is een heilige die dicht bij de gewone mensen staat en tegelijk dicht bij Jezus, dicht bij God. Heel wat vaders en moeders vonden steun bij Maria. Ze vertelden haar hun zorgen. Door tot Maria te bidden, kwamen ze dichter bij God.<br>
<br>
<br>
<br>





#### GEBED TOT MARIA
<br>
<i>Maria,</i><br>
<i>in geloof bidden wij tot U</i><br>
<i>bewaar en koester in Uw moederhart</i><br>
<i>alles wat wij U toevertrouwen: </i><br>
<i>de vele kleine zorgen,</i><br>
<i>de bedrukte vragen die blijven hangen,</i><br>
<i>de weemoed van wat we niet begrijpen,</i><br>
<i>de pijn van de vertrapte goedheid,</i><br>
<i>het zoeken naar genegenheid en begrip.</i><br>
<br>
<i>Maria,</i><br>
<i>moeder van Jezus,</i><br>
<i>wees ons nabij met Uw woord en Uw hart</i><br>
<i>als moeheid en machteloosheid ons lamleggen,</i><br>
<i>als eenzaamheid zwaar drukt,</i><br>
<i>als opeenhopende last ons te boven gaat,</i><br>
<i>als gelovig enthousiasme slinkt en wankelt,</i><br>
<i>als de trouw aan Uw Zoon dreigt stuk te lopen</i><br>
<br>
<i>Moeder,</i><br>
<i>wij danken U</i><br>
<i>dat Gij ons in dit bidden steunt.</i><br>
<i>Bescherm in uw goedheid allen die U zoeken,</i><br>
<i>bemoedig hen die met veel zorgen zitten,</i><br>
<i>bewaar allen die U nu al jaren vergeten zijn</i><br>
<i>en ook ons die nu tot U bidden.</i><br>
<i>Amen.</i><br>
<br>
<br>
<br>





#### SYMBOLIEK VAN HET MEIKLOKJE
<br>
<figure><img src="images/pb-meiklok.jpg" alt=" Meiklokje © Wikipedia" style="max-height: 500px; max-width: 500px;" /><figcaption> Meiklokje © Wikipedia</figcaption></figure><br>
<br>
De bloempje dat welig tiert staat symbool voor zuiverheid, discretie en vooral geluk. Deze laatste symboliek is meteen ook belangrijk voor de 1ste mei, de dag dat we met een bosje meiklokjes geluk schenken aan al onze geliefden. Met andere woorden schenken van een boeketje meiklokjes betekent dat men voorspoed, geluk en liefde toewenst.<br>
<br>
Dit gebruik stamt uit 1561 toen de Franse koning Karel IX op <b>1 mei</b> aan de aanwezige hofdames meiklokjes gaf met de wens dat ze hen geluk zouden brengen. Dit welriekende bloempje is ook vaak te zien op Maria-afbeeldingen. Wat stelt dit voor? Die witte klokjes verwijzen naar de Heilige Maagd. Zij duiden op zuiverheid en nederigheid.<br>
<br>
Zo gaat ook het verhaal dat lelietjes-van-dalen zijn ontstaan uit de tranen van de heilige Maagd Maria nadat ze het graf van haar zoon had bezocht.<br>
<br>
<br>
<br>


