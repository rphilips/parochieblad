---
title: "Nieuws van buiten onze parochiegrenzen"
header_menu_title: "Wereldkerk"
navigation_menu_title: "Wereldkerk"
weight: 2
header_menu: true
---

![Nieuws van buiten onze parochiegrenzen](images/nieuws-van-buiten-de-parochie.jpg)




#### MARIALE ZANGNAMIDDAG IN OOSTAKKER-LOURDES
<br>
<figure><img src="images/pb-zang.jpg" alt=" Mariale zangnamiddag in Oostakker-Lourdes © Kerknet" style="max-height: 500px; max-width: 500px;" /><figcaption> Mariale zangnamiddag in Oostakker-Lourdes © Kerknet</figcaption></figure><br>
<br>
<b>HISTORIEK VAN HET BEDEVAARTSOORD IN OOSTAKKER</b><br>
<br>
Traditiegetrouw gaan in de meimaand talrijke bedevaarders naar één of ander Mariaoord. In onze contreien is dit nogal dikwijls naar het heiligdom van Oostakker-Lourdes. Hoe is dit bedevaartsoord daar ontstaan en waarom is de devotie tot Maria nog steeds actueel.<br>
<br>
De geschiedenis van het Vlaamse Lourdes begint in het domein van het kasteel van Oostakker in de wijk Slotendries. Baron Frans de Plotho voelde zich geroepen tot het trappistenleven. Maar het strenge monnikenleven was te zwaar voor zijn zwakke gezondheid. Hij ging over naar het seminarie en werd in Gent priester gewijd in 1790. Na enige tijd trok hij zich terug op het domein. Hij bouwde een kluis om er als priester-kluizenaar een leven van gebed en boetvaardigheid te leiden. Onze streken werden toen geteisterd door de verschrikkingen van het Franse geweld. Daarom liet E.H. de Plotho een huis bouwen, waarin hij in die onveilige tijden een onderkomen kon verschaffen aan verbannen geestelijken. Hij stierf op <b>31 december 1811</b>.<br>
<br>
Zestig jaar later besloot de Markiezin de Courtebourne, een zeer vrome vrouw, de kluis die E.H. de Plotho voor zichzelf gebouwd had, om te bouwen. De ingang daarvan werd belegd met rotsstenen. E.H. Moreels, de pastoor van Oostakker, suggereerde in de rotsstenen een nis aan te brengen voor een beeld van Onze-Lieve-Vrouw van Lourdes. Ze verzocht de pastoor het beeld te komen wijden. Dat gebeurde op <b>29 juni 1873</b>.<br>
<br>
Tweeduizend mensen woonden de ceremonie bij. Ze drukten het verlangen uit geregeld op de plaats te komen bidden. Het werd hun toegestaan om op zon- en feestdagen naar de grot te komen.<br>
<br>
<figure><img src="images/pb-el.jpg" alt=" Eerste Lourdesgrot © Kerknet" style="max-height: 500px; max-width: 500px;" /><figcaption> Eerste Lourdesgrot © Kerknet</figcaption></figure><br>
<br>
Al vlug werd gesproken van gebedsverhoringen en de stroom bedevaarders groeide snel aan. Daarom vatte de markiezin het plan op een kapel te laten bouwen. Een opzienbarend wonder versterkte die idee. Op <b>7 april 1875</b> genas Pieter De Rudder. Over die genezing zou de gekende Lourdes-dokter Boissarie later verklaren: "Geen enkele van de te Lourdes bekomen genezingen kan vergeleken worden met die van Pieter De Rudder".<br>
<br>
Pieter was vader van twee kinderen. Hij woonde in het West-Vlaamse Jabbeke. Toen hij op de avond van <b>16 februari 1867</b> van zijn werk naar huis terugkeerde, ging hij enkele boomhakkers een handje toesteken maar door een bruuske beweging van een boom werden het scheen- en kuitbeen van Pieter gebroken. Men hoopte dat het been na enkele weken zou hersteld zijn. Maar de toestand verergerde. Er gaapte een etterende wonde onder de knie en het verband veroorzaakte nog een kneuzing boven de voet. Pieter doorstond veel pijn en bleef werkonbekwaam. Hij weigerde zijn been te laten afzetten, maar stelde zijn hoop op het gebed. Acht jaar duurde de zware beproeving toen Pieter besloot op bedevaart te gaan naar Oostakker. Gezien zijn erbarmelijke toestand raadde iedereen hem de tocht af. Maar de arme man was van zijn voornemen niet af te brengen. Hij begon een noveen tot Onze-Lieve-Vrouw van Lourdes en de lijdende Zaligmaker en op 7 april ondernam hij de zware tocht. Daar zakte hij uitgeput neer voor het beeld van de Onbevlekte op de eerste bank naast het beeld van de heilige Bernadette. Vurig en vol vertrouwen smeekte hij de genezing af om opnieuw voor zijn gezin te kunnen zorgen. Hulpeloos zonk hij neer op de knieën. Precies op dat ogenblik stond de man op en zette enkele stappen zonder krukken. Die krukken hing hij meteen op bij het Mariabeeld en uit dankbaarheid ging hij nog driemaal rond de grot. Hij verwijderde het verband. Zijn been was gaaf en gezond en van de wonde aan de voet bleef alleen een litteken over.<br>
<br>
<figure><img src="images/pb-pdr.jpg" alt=" Pieter De Rudder © Kerknet" style="max-height: 500px; max-width: 500px;" /><figcaption> Pieter De Rudder © Kerknet</figcaption></figure><br>
<br>
Heel Jabbeke deelde in de vreugde. De dokter verklaarde dat het been aaneengegroeid en de notabelen van de gemeente ondertekenden een verklaring als getuigenis voor het wonder. Na een grondig onderzoek erkende in 1908 Mgr. Waffelaert, bisschop van Brugge, het mirakel Pieter De Rudder.<br>
<br>
De genezing van Pieter De Rudder  trok natuurlijk nog meer bedevaarders aan. De markiezin vroeg toestemming aan Mgr. Bracq, bisschop van Gent, om de kapel te bouwen. Merkwaardig genoeg antwoordde hij: "Neen, Mevrouw. Hier is niet een kapel nodig, maar een kerk". De markiezin stemde daarmee in.  Op <b>22 mei 1875</b> legde de bisschop de eerste steen en de kerk werd afgewerkt in juni 1877. Op <b>4 juni 1924</b> werd de kerk officieel verheven tot basiliek.<br>
<br>
<figure><img src="images/pb-bo.jpg" alt=" Basiliek Lourdes © Kerknet" style="max-height: 500px; max-width: 500px;" /><figcaption> Basiliek Lourdes © Kerknet</figcaption></figure><br>
<br>
De Franse beeldhouwer, Froc-Robert, beitelde een prachtig beeld van de Onbevlekte Maagd uit eikenhout. Op <b>5 augustus 1888</b> kwam Mgr. Lambrechts het beeld plechtig kronen.<br>
<br>
<figure><img src="images/pb-mb.jpg" alt=" Mariabeeld basiliek © Kerknet" style="max-height: 500px; max-width: 500px;" /><figcaption> Mariabeeld basiliek © Kerknet</figcaption></figure><br>
<br>
In 1883 werden omheen de grot zeven kapelletjes opgericht met beelden die de zeven smarten van Maria oproepen. Haar voorbeeld is voor talloze mensen een steun in hun beproevingen.<br>
<br>
Op <b>17 mei 1913</b> werden in een tweede ommegang vijftien kapelletjes geplaatst om bij de mysteries van de rozenkrans stil te staan en ze te overwegen.<br>
<br>
In Oostakker is de Vlaamse Mariadevotie altijd duidelijk zichtbaar en ze duurt nog onverminderd voort.<br>
<br>
<br>
<br>


